<div id="hypercomments_widget" class="js-hypercomments-widget invisible"></div>

Характеристика структури навчальної програми
=============================================


В основу структури програми покладені різні грані музики як єдиного цілого. Програма має тематичну побудову,  що дає змогу об’єднати різні види музичної діяльності учнів (сприймання музики, виконання, засвоєння необхідних музичних понять і термінів, елементарне музикування, інсценування пісень, ритмічна й пластична імпровізація, композиція тощо) на одному уроці. 


Зміст і послідовність тем визначаються необхідністю розвитку в учнів здатності до співпереживання тих почуттів і станів, що виражає музика; до осягнення художньо-образної суті музичного мистецтва у найпростіших виявах, засвоєння елементів музичної мови; можливостями усвідомлення зв’язків музики з життям, набуттям ними практичного досвіду. Уміннями сприймати, аналізувати і виконувати музику учні оволодівають у тісному зв’язку із засвоєнням конкретної теми. 


Тематична побудова програми (заснована на музично-педагогічній концепції  Д.Б.Кабалевського) пройшла у свій час багаторічну масову експериментальну перевірку в школах України і зарекомендувала себе як найбільш доцільна.


Теми програми мають не тільки навчальний, але й музично-естетичний  характер і відкривають можливість досягнення цілісності та єдності навчального процесу не лише в межах  одного уроку, але й протягом семестру, навчального року і всього навчального курсу.


Базова програма передбачає свободу творчості вчителя й можливості вибору традиційних та сучасних педагогічних методик (*М. Лисенка, К. Орфа, Е.Жак-Далькроза, З. Кодая та інших*). Тому у варіативних авторських  концепціях назви навчальних тем, порядок та обсяг  їх подання можуть бути іншими (за умови відповідності Державному стандарту). При цьому мають бути використані твори з основного, додаткового або варіативного матеріалу для слухання і виконання.


<p align="center"><i>Тематична структура програми</i>


| Клас | Кількість годин |
|---|---|
| <b>1 клас</b> | 35 (із них 4 год. – резервний час) |
| Тема 1. Про що розповідає музика | 16 |
| Тема 2. Музика навколо нас | 19 |
| <b>2 клас</b> | 35 (із них 4 год. – резервний час) |
| Тема 1. Типи музики | 8 |
| Тема 2. Виражальне та зображальне в музиці | 8 |
| Тема 3. Основні музичні жанри | 10 |
| Тема 4. Мова музики | 9 |
| <b>3 клас</b> | 35 (із них 4 год. – резервний час) |
| Тема 1. Основні властивості музики:<br> пісенність, танцювальність, маршовість | 8 |
| Тема 2. Інтонація | 8 |
| Тема 3. Розвиток музики | 10 |
| Тема 4. Музична форма | 9 |
| <b>4 клас</b> | 35 (із них 4 год. – резервний час) |
| Тема 1. Музика мого народу | 16 |
| Тема 2. Музика єднає світ | 19 |



<i>Примітка</i>. Години резервного часу можуть використовуватися на розсуд учителя, у тому числі на узагальнення тематичного матеріалу, проведення тематичного оцінювання, уроків-концертів тощо.


Найважливішим завданням уроків музики в 1 класі є послідовне збагачення музичного досвіду дітей, виховання в них навичок сприймання і виконання музики; від якості цих занять значною мірою залежить музичний розвиток молодших школярів у наступних класах.  


Зіставлення музичних, літературних і візуальних образів сприятиме поліхудожньому вихованню молодших школярів. Програма розкриває емоційний зміст музики, характер творів різноманітних жанрів; допомагає учням розпізнавати життєвий зміст музичних творів, виявляти в них ознаки зображальності; на доступних і захоплюючих зразках ознайомлює з виражально-зображальними засобами музичної мови, через залучення  учнів до різноманітної музичної діяльності закладає основи елементарних виконавських умінь і навичок. Пропоновані програмою музичні твори є невеликими за обсягом, із яскравими музичними образами.


Зміст програми 2 класу вводить учнів у світ  пісні, танцю і маршу  як головних сфер музичної образності, що пронизують усю класичну та сучасну симфонічну й камерну, вокальну й інструментальну музику; поглиблює уявлення учнів про зв’язок музики з життям, допомагає усвідомити виражальні  та зображальні можливості музики, осягнути виражальне значення елементів музичної мови, повніше пізнати внутрішній світ людини, відчути красу навколишнього світу.


Програма 3 класу підводить учнів до усвідомлення пісенності, танцювальності й маршовості як найважливіших властивостей музики, що виростають із пісні, танцю й маршу  і  роблять музику близькою, доступною й зрозумілою людям;  дає уявлення про зв’язки музики з мовою, музичну інтонацію як основу музики і  носія її життєвого змісту;  про музичне мистецтво, що розгортається в звуковому потоці  як розподілений у часі зміст;  про  будову музичного твору як обрану  композитором форму втілення образного змісту. 


Завдання програми 4 класу - допомогти учням відчути красу українського народного музичного мистецтва, осягнути інтонаційні особливості музики українського народу, спільні й відмінні риси народної та професійної творчості;  відчути  національну своєрідність, спільне й відмінне в музиці різних народів; підвести учнів до усвідомлення ролі музики як загальнолюдської мови, яка, не потребуючи перекладу, є зрозумілою для людей різник країн.   


    
<div class="js-hypercomments-container">
    <a href="http://hypercomments.com" class="hc-link" title="comments widget">comments powered by HyperComments</a>
</div>